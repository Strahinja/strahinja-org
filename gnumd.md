# ГНУ-ова ОЈЛ

[toc]

## Преузимање
### Верзија 3.0
[HTML](/tekstovi/softver/ojl-3.0.html)
[PDF](/tekstovi/softver/ojl-3.0.pdf)

### Верзија 2.0
[HTML](/tekstovi/softver/ojl-2.0.html)
[PDF](/tekstovi/softver/ojl-2.0.pdf)

## 1. О чему се овде ради? <a name="p001"></a>

Мислим да је најбоље да почнем цитатом из мог превода саме лиценце:

> За већину софтвера и других практичних дела лиценце су смишљене са циљем
да вам одузму слободу да их делите са другима и мењате. Насупрот томе, ГНУ-ова
општа јавна лиценца треба да вам гарантује слободу дељења и измене свих
верзија програма да би осигурала слободу софтвера за све његове кориснике.

Укратко, ГНУ-ова општа јавна лиценца (ОЈЛ) је софтверска лиценца која
користи постојећи систем ауторских права (енгл. _copyright
system_) како би пружила правну основу за постојање програма који
поштују [основне слободе корисника у вези са
софтвером](http://www.gnu.org/philosophy/free-sw.sr.html).

ГНУ је назив потпуно слободног оперативног система чији назив представља
такозвану „рекурзивну скраћеницу“ (скраћеница која се сама се јавља у тексту
који представља) од „ГНУ није Уникс“ — Г.Н.У. За више информација о Пројекту
ГНУ, основном спонзору оперативног система ГНУ, можете посетити страницу
[http://www.gnu.org/home.sr.html](http://www.gnu.org/home.sr.html).

Овај незванични превод ГНУ-ове ОЈЛ одржавам од 2001. године.

## 2. Да ли је ово званични српски превод? <a name="p002"></a> 

Верзија превода коју сам радио није званична, просто зато што је политика
[Задужбине за слободни софтвер — ЗСС](http://www.fsf.org) (енгл. _Free Software
Foundation — FSF_) таква да се не практикује израда званичних превода ГНУ-ове
ОЈЛ, из више разлога.  Један од главних разлога је што су сви програми који су
лиценцирани према одредбама те лиценце у ствари лиценцирани према енглеској
верзији.
  
## 3. Шта ти је била мотивација да преведеш ГНУ-ову ОЈЛ? <a name="p003"></a>
  
Основна мотивација ми је било веома лоше стање превода (читај: није га уопште ни
било) свега што има везе са ГНУ-ом на српски. Осим тога, превод сам направио у
нади да ће разјаснити права и обавезе његових корисника просечном кориснику
софтвера на српском говорном подручју.
  
## 4. Твој превод је лош. Ја могу да боље преведем ГНУ-ову ОЈЛ! <a name="p004"></a>

Само изволите, направите вашу верзију превода. То нико не може да вам
забрани. Једино имајте на уму да ЗСС и Пројекат ГНУ не прихватају да
додају везе ка преводима који нису на посебан начин јасно означени као
„незванични“.

## 5. Не пише се ГНУ, већ GNU, тј.: српски се пише латиницом! <a name="p005"></a>

Када год то могу, ја пишем српски ћирилицом, па је природно да и
превод ГНУ-ове ОЈЛ који сам приредио буде на ћирилици. Свако слово
у скраћеници ГНУ је оправдано у мојој верзији превода: „ГНУ“, „није“,
„Уникс“. Сматрам да називе програма (па и оперативних система) треба
или преводити на српски или прилагођавати српском језику, слично као и
страна имена. Како се у српском не каже „Јуропска јунија“, нити
„јунафајковати“, тако не би требало ни да се говори „Јуникс“, са „ј“,
већ „Уникс“.

Ако се са овим не слажете, [направите вашу верзију превода](#p004).
